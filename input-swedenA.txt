Skaraborgs tingsrätt förbereder inför rättegången mot den mordmisstänkte 35-åringen.
En del i förberedelserna är en begäran om att få en personutredning på den misstänkte.

Mordmisstänktes uppväxt ska granskas

Den misstänkte för mordet på Lisa Holm ska genomgå en särskild personutredning. Det är en förberedelse tingsrätten vill få gjort inför den väntade rättegången.

För de flesta som misstänks för allvarligare brott genomförs en personutredning. Det är information som tingsrätten behöver vid rättegången och i synnerhet om det blir aktuellt med att ta beslut om ett straff.

Personutredningen ska beskriva vem personen är, uppväxt, nuvarande livssituation, eventuellt arbete, personens ekonomi och eventuella missbruk.

Den kan innehålla yttrande från sociala myndigheter och uppgifter om eventuella tidigare brott.

35-åringen, som är misstänkt för mordet på Lisa Holm, är uppvuxen i Litauen. Normalt sker ingen kontakt med myndigheter i den misstänktes hemland. Istället får den misstänkte berätta om sin uppväxt.

Skaraborgs tingsrätt har begärt att den särskilda personutredningen ska vara klar den 20 augusti.

Åklagaren har tidigare uppgett att ett åtal kan komma i slutet av augusti. Fram till den 25 augusti är 35-åringen häktad och det är troligt att ett åtal väcks samma dag.

Efter ett åtal bör en rättegång i tingsrätten inledas senast inom två veckor.
