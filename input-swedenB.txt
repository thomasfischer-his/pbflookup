Uddetorp förlorar gymnasieeleverna enligt förslaget i den nya utredningen, som nu landat på regionpolitikernas bord. I stället får skolan ta hand om regionens vuxenutbildningar. Foto: Carla Karlsson
Gymnasier behöver läggas ned
Naturbruk. I en ny utredning föreslås att flera naturbruksskolor i Västra Götalandsregionen ska läggas ner.
Sötåsen är en av vinnarna, medan Uddetorp förlorar ungdomsgymnasiet.
Publicerad 18 aug 2015

Naturbruksskolorna i Västra Götaland har under flera år kämpat med ekonomiska problem, bland annat på grund av allt färre elever.

För att överleva, bli attraktiva för framtida elever och samtidigt producera den arbetskraft som branschen vill ha, krävs åtgärder. I en ny tjänstemannautredning, som gjorts på uppdrag av regionen, föreslås drastiska sådana.

Enligt förslaget ska skolorna i Dingle, Strömma och Nuntorp läggas ner. Ungdomsgymnasierna koncentreras till två skolor, Sötåsen i Töreboda (inriktning lantbruk, djur, trädgård samt särskola) och Svenljunga (skog, jakt och naturturism). Att man väljer just Sötåsen är att skolan av Skolinspektionen bedömts hålla högsta kvalitet, den är ensam om att ha legitimerade lärare i alla ämnen har generellt högst kompetens bland yrkesläraren. Bäst kunskapsresultat bland eleverna tillsammans med att Sötåsen kommit längst när det gäller uppdraget som kunskaps- och kompetenscentrum påverkar också.

Förslaget innebär också att Uddetorp blir ett centrum för vuxenutbildningarna (komvux och yrkeshögskola) i regionen. Därmed förlorar Skara naturbruksgymnasiet. Däremot ska driftanläggningen – alltså djuren och jordbruket – finnas kvar som en filial, där eleverna på Sötåsen kan öva i en konventionell miljö.

Att man väljer Uddetorp för vuxenutbildningarna beror bland annat på den satsningen som sker i Skara på gröna näringar, bland annat genom SLU. "Skara håller därmed på att utvecklas till en regional mötesplats och ett utvecklingscentrum för de gröna näringarna i Västra Götaland", sägs det och man pekar på de mervärden det kan ge. Bra lokaler, forskningskompetens och närheten till Axevallatravet är andra fördelar.

På travbanan i Axvall vill man samla alla hästutbildningar i regionen. Där utvecklas en modern anläggning för alla raser och discipliner och tillsammans med BYS, hovslagarskolan, travet, ridklubben på Skålltorp och veterinär på anläggningen kan det bli en "mycket attraktiv utbildningsmiljö med framtidspotential", menar man.

Anläggningen skulle även den bli en filial till Sötåsen.

I utredningen lyfts också idén om att skapa kunskaps- och kompetenscentra för de gröna näringarnas tillväxt och utveckling vid de tre anläggningarna i Skara, Töreboda och Svenljunga. Man tänker sig exempelvis en "affärsskola för de gröna näringarna".

För att kunna genomföra förslagen krävs dock ett ekonomiskt tillskott; 30 extra miljoner nästa år (vilket innebär ett ägartillskott på totalt 167 miljoner kronor för år 2016), tolv året därpå (totalt 149 miljoner) och plus tio miljoner år 2018 (totalt 147 miljoner).

Hur det blir, det avgör politikerna. Den 17 september fattas beslut i regionutvecklingsnämnden.

Om de säger ja, kan avvecklingen gå snabbt. Utredningen föreslår att eleverna i årskurs ett och två samt i särskolan redan vid årsskiftet erbjuds börja på Sötåsen eller Svenljunga, medan treorna går kvar.